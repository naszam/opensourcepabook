# Il Free/Libre and Open Source Software

![](/assets/tim-o_reilly-and-richard-stallman.png)_Tim O'Reilly e Richard Stallman_

Il fenomeno del [Free/Libre and Open Source Software \(FLOSS\)](http://flossproject.merit.unu.edu/)[^1] nasce dalla fusione di due correnti di pensiero, quella dei sostenitori del **“Free Software” **\(termine inglese che significa_software libero_\) e quella dei sostenitori del **“Open Source”**\(termine inglese che significa _sorgente aperto_\). Entrambi i movimenti condividono l'idea guida della _disponibilità completa e senza limitazioni dei sorgenti_, ma si diversificano, oltre che per la terminologia, per alcuni aspetti filosofici e di principio. Infatti i sostenitori del Software Libero, movimento sociale nato nel 1983 dall'informatico statunitense Richard Stallman, scelgono questo termine per insistere sulle “libertà” dell'utente di eseguire il programma, di studiarlo e di ridistribuirne delle copie con o senza modifiche, definite dalla [**Free Software Foundation \(FSF\)**](https://www.fsf.org/?set_language=it), fondata dallo stesso Richard Stallman nel 1985, attravero ["The Free Software Definition"](https://www.gnu.org/philosophy/free-sw.it.html). Tali libertà non sono dei criteri, ma principalmente delle motivazioni etiche e sociali.

> _“Questa è una questione di libertà, non di prezzo. Per capire il concetto, bisognerebbe pensare alla “libertà di parola” e non alla “birra gratis”. Queste libertà sono d'importanza vitale. Sono delle libertà essenziali, non soltanto per quanto riguarda l'utente in sé, ma perché queste libertà promuovono la solidarietà sociale, cioè lo scambio e la cooperazione. Diventano sempre più importanti man mano che la nostra cultura e le attività delle nostre vite sono sempre più legate al mondo digitale. In un mondo di suoni, immagini e parole digitali, il software libero diventa sempre più una cosa simile alla libertà in generale._  
> \(da "[Perchè l'"Open Source" manca l'obiettivo del Software Libero](https://www.gnu.org/philosophy/open-source-misses-the-point.it.html)" di Richard Stallman\)".

I sostenitori dell' Open Source, termine coniato nel 1997 da Bruce Perens, Eric S. Raymond, Ockman e altri \(che pensavano di creare una sorta di lobby a favore di una ridefinizione ideologica del software libero, evidenziandone i vantaggi pratici per le aziende\), invece, insistono sulle caratteristiche operative del software, che consistono nel permettere l'accesso al codice sorgente e quindi di poter apportare modifiche allo stesso, per dar vita a software più potenti e affidabili, senza fornire motivazioni etiche. A questo scopo, l'**Open Source Initiave \(OSI\) **definì, ad opera di Bruce Perens, i criteri in grado di determinare la natura libera o proprietaria di una licenza di software attraverso ["The Open Source Definition"](http://www.opensource.org/docs/osd). Di seguito verranno illustrate nel dettaglio le due definizioni.

## The Free Software Definition \(FSD\)

![](/assets/246px-The_GNU_logo.png)

Il Software Libero rappresenta la libertà di eseguire, copiare, distribuire, studiare,cambiare e migliorare il software. Più precisamente, esso si riferisce a quattro tipi di libertà, per gli utenti del software:

* _0 . La liberta' di eseguire il programma per qualsiasi scopo._
* _1 . La libertà di studiare come funziona il programma e di adattarlo alle proprie necessità. L'accesso al codice sorgente è un prerequisito per questo._
* _2 . La libertà di ridistribuire copie del programma in modo da aiutare il prossimo._
* _3. La libertà di migliorare il programma, e rilasciare i miglioramenti \(e versioni modificate in generale\) per il pubblico, in modo tale che tutta la comunità ne tragga beneficio. L'accesso al codice sorgente è un prerequisito per questo._

## The Open Source Definition \(OSD\)

![](/assets/Opensource.svg %281%29.png)

Open source \(sorgente aperto\) non significa semplicemente accesso al codice sorgente. La distribuzione in termini di programmi open-source deve soddisfare i seguenti criteri:

1. **Libera Ridistribuzione. **La licenza non può limitare alcuno dal vendere o donare i software come componente di una distribuzione di software aggregato che contenga programmi provenienti da sorgenti diverse. La licenza non potrà richiedere royalties[^2] o altri diritti per tale vendita.

2. **Codice Sorgente. **Il programma deve includere codice sorgente e deve consentire la distribuzione tanto in codice sorgente che in forma compilata. Laddove una qualunque forma del prodotto non sia distribuita corredata del codice sorgente, devono essere disponibili mezzi ben pubblicizzati per scaricare il codice sorgente, senza costi addizionali, via Internet. Il codice sorgente deve essere la forma preferenziale nella quale un programmatore modifichi un programma. il codice sorgente deliberatamente obnubilato[^3], non è consentito. Forme intermedie come l'output di un preprocessore o di un traduttore non sono permesse.

3. **Opere Derivate. **La licenza deve permettere modifiche e opere derivate, e deve consentire loro di essere distribuiti con le stesse condizioni della licenza del software originale.

4. **Integrità del Codice Sorgente dell'Autore. **La licenza può proibire che il codice sorgente venga distribuito in forma modificata solo se la licenza consente la distribuzione di “patch file” con il codice sorgente con lo scopo di modificare il programma durante l'installazione. La licenza deve esplicitamente permettere la distribuzione del software costruito con codice sorgente modificato. La licenza può richiedere che i lavori derivati abbiano un nome o versione diversi dal software originale.

5. **Nessuna Discriminazione contro Persone o Gruppi. **La licenza non deve discriminare alcuna persona o gruppo di persone.

6. **Nessuna Discriminazione contro Campi d'Applicazione. **La licenza non deve proibire ad alcuno l’uso del programma in uno specifico campo o per un determinato proposito. Per esempio, non può impedire che il programma venga usato per scopi commerciali o nella ricerca genetica.

7. **Distribuzione della Licenza. **I diritti allegati al programma devono applicarsi a tutti coloro i quali il programma sia redistribuito, senza la necessità dell'emissione di una licenza aggiuntiva da parte dei licenziatari.

8. **La Licenza non Deve Essere Specifica di un Prodotto. **I diritti allegati al programma non devono dipendere dall'appartenenza di quel software ad una particolare distribuzione software. Se il programma è estratto da quella distribuzione e usato o distribuito entro i termini della licenza del programma stesso, tutte le parti distribuite del programma dovranno avere gli stessi diritti che vengono garantiti alla distribuzione software originale.

9. **La Licenza non Deve Porre Restrizioni su Altro Software. **La licenza non deve porre restrizioni ad altro software che sia distribuito insieme al software licenziato. Ad esempio, la licenza non dovrà insistere sul fatto che tutti gli altri programmi distribuiti sugli stessi supporti siano software open-source.

10. **Licenza Deve essere Tecnologicamente Neutrale. **Nessuna disposizione della licenza può essere basata su una tecnologia o stile di interfaccia. Le licenze GNU-GPL, BSD, X Consortium e Artistica sono esempi di licenze da considerarsi conformi alla Open Source Definition. Altrettanto dicasi della MPL.

Oggi, quasi la totalità del software open source è libero; mentre, come già sappiamo, il software libero è tutto open source. Questo ha portato a confondere i due termini che vengono spesso associati alla stessa categoria di software, il che è giusto, ma, come dice lo stesso Richard Stallman:

_“Parole differenti portano con sé idee diverse”_

ed è per questo che sarebbe più corretto parlare di free software o software libero in quanto cela idee che vanno oltre l'utilità pratica. Tuttavia, a seguito del matrimonio del free software con l'open source, sancito con la nascita della piattaforma GNU/LINUX, l'open source si è congiunto con gli ideali del Free Software, come è possibile notare nei criteri dettati dall'Open Source Definition. È doveroso notare come il software libero punti alla libertà dell'utente a tutti i costi, ed è per questo che a differenza dell'open source, non abbraccia programmi non liberi ma preferisce dar vita ad un progetto che sviluppi un'alternativa libera. L'open source, in tutto questo, ha cercato di evitare di parlare di questioni etiche e di libertà, che sono difficili da assimilare per molte persone, puntando sui benefici pratici di alcuni programmi liberi in modo da poter attirare qualche azienda interessata. Questa “campagna di marketing per il software libero” operata dall'open source si è rivelata molto efficacie. infatti, grazie ad essa, molte aziende e privati hanno cominciato ad utilizzare, ed anche a sviluppare, software libero, permettendo alla comunità del free software di estendersi a dismisura. Se questo, da un lato ha portato degli enormi benefici alla comunità del free software, dall'altro, invece, non ha permesso la comprensione e il radicarsi delle idee profonde dietro al software libero; questo fenomeno come dice lo stesso Stallman _“porta molte persone nella nostra comunità, ma non insegna loro a difenderla”_, volendo sottolineare che se le persone non imparano a dare un valore alla libertà che il software libero dà a loro, che non sia quello della convenienza materiale, ma bensì la pura **LIBERTÀ**, molti potrebbero essere invitati a tornare ad utilizzare software proprietari per qualche ragione di vantaggio pratico.

[^1]:  Termine ibrido che indica contemporaneamente e collettivamente il software libero e quello a sorgente aperto. "FLOSS" fu creato da un progetto di Rishab Ghosh, e divenne popolare dopo che la Commissione Europea nel giugno del 2001 condusse uno studio sulla materia. La "L" in FLOSS, vuole enfatizzare il significato di "libero" della parola "free", piuttosto che quello di "gratuito".

[^2]:  Termine che indica il pagamento di un compenso al titolare di un brevetto o una proprietà intellettuale, con lo scopo di poter sfruttare quel bene per fini commerciali.

[^3]:  Sinonimo di: annebbiato, offuscato, appannato, confuso, intorpidito, ottenebrato, stordito.

