# Un po' di Storia

Tutto ebbe inizio quando un [hacker](https://it.wikisource.org/wiki/Codice_Libero/Appendice_B)[^1], programmatore e informatico statunitense, Richard Matthew Stallman, lanciò, nel settembre del 1983, il progetto GNU \(acronimo ricorsivo[^2] per “Gnu is Not Unix”, ”Gnu Non è Unix”; che si pronuncia “ghnu”\) per dar vita ad un sistema operativo libero, Unix-Like \(cioè simile ad un sistema operativo Unix[^3]\); progetto nato dagli ideali e concezioni filosofiche di libertà coltivate dallo stesso Richard Stallman. La leggenda narra di un episodio scatenante del movimento del free software, rappresentato dall'inceppo della stampante laser Xerox 9700 \(“Dover”\) della quale a Stallman e gli altri hacker del laboratorio di informatica e intelligenza artificiale \(CSAIL\) del MIT \(Massachusetts Insitute of Technology, la più importante università di ricerca del mondo, con sede a Cambridge, nel Massachusetts\), fu rifiutato il codice sorgente del software. Questa esperienza convinse Stallman che le persone hanno bisogno di essere libere di modificare il software che usano. Successivamente, nel 1985, venne pubblicato dallo stesso Stallman[ Il Manifesto GNU](https://www.gnu.org/gnu/manifesto.it.html), con il quale egli descrive le motivazioni e le idee alla base della creazione di un sistema operativo libero che sarebbe stato compatibile con Unix. Nello stesso anno, diede vita a una corporazione no profit chiamata “Free Software Foundation” per fornire una struttura ufficiale al movimento ed impiegare programmatori di software libero. Richard Stallman è il presidente non stipendiato della FSF, organizzazione no profit 501©\(3\) con sede a Boston, MA \(Massachusetts\), Stati Uniti d'America. La missione principale della FSF è quella di promuovere la libertà degli utenti del computer e di difendere i diritti di tutti gli utenti del software libero. Sempre nello stesso anno, Stallman inventò il concetto di copyleft, un meccanismo legale per proteggere i diritti di modifica e redistribuzione del software libero. Fu implementato, per la prima volta, nella GNU Emacs General Public License, e nel 1989 venne scritta la GNU GPL versione 1.0, su derivazione di quella usata per la GNU Emacs, da Richard Stallman ed Eben Moglen per distribuire i programmi creati nell'ambito del Progetto GNU. A questo punto la maggior parte del lavoro era stato realizzato: Stallman contribuì con molti strumenti necessari, inclusi un editor di testo \(**Emacs**[^4], Editor MACroS\), un compilatore \(**GCC**[^5], GNU Compiler Collection, in origine GNU C Compiler\), un debugger \(**GDB**[^6], GNU Debbugger\), un build automator[^7]. L'unica cosa che ancora mancava era il Kernel[^8]. Nel 1990, i programmatori del progetto GNU cominciarono a rimboccarsi le maniche ed iniziare lo sviluppo di un kernel chiamato “GNU Hurd”, che doveva attendere un pò di tempo prima di raggiungere la maturazione e poter essere diffuso. Caso strano vuole che uno studente finlandese, Linus Torvalds, nell'agosto del 1991 iniziò lo sviluppo del kernel "Linux" utilizzando gli strumenti di sviluppo GNU. Così, trovato anche il kernel, i programmi esistenti del progetto GNU furono prontamente adattati per funzionare con il kernel linux. Ed è proprio da questa fusione che nacque il sistema operativo GNU/Linux, o, come viene comunemente conosciuto, Linux. Questo ha fatto nascere alcunte controversie, infatti, secondo Stallman la dicitura Linux \(senza prefisso “GNU/”\) per l'intero sistema operativo sarebbe erronea in quanto il nome Linux è attribuibile al solo kernel e il sistema, strutturato a partire dai componenti dell'originale progetto GNU, dovrebbe più propriamente chiamarsi GNU/Linux. Secondo altri e secondo l'uso della maggior parte degli utenti, degli sviluppatori e delle società coinvolti nello sviluppo del sistema operativo e del software ad esso collegato, il nome Linux è ormai divenuto sinonimo di sistema “Linux based”, cioè di sistema basato sul kernel Linux. Con il passare degli anni, il sistema operativo Gnu/Linux è entrato nella storia come valida, anzi validissima alternativa ai sistemi commerciali a licenza chiusa \(come ad esempio Microsoft Windows, MacOSX, Unix\); a differenza di questi ultimi sistemi, infatti, Linux è software libero rilasciato sotto licenza GPL \(licenza ritenuta dall'OSI[^9] conforme alle norme che regolano l'open source\) che consente a chiunque di accedere al codice sorgente del sistema operativo, modificarlo a proprio piacimento, usare l'eseguibile per ogni scopo e copiare legalmente tale software; ma di questo parleremo più approfonditamente nei prossimi paragrafi. Di seguito verrà descritta brevemente l'evoluzione cronologica del Pinguino piu famoso del mondo e delle distro da esso derivate.

* Nel gennaio del 1992, esce la versione 0.12 di linux. In aprile arriva la 0.96. E, nello stesso periodo, escono le prime distribuzioni Linux \([MCC Interim Linux](https://en.wikipedia.org/wiki/MCC_Interim_Linux)[^10], [SLS](https://it.wikipedia.org/wiki/Softlanding_Linux_System)[^11] e TAMU\).
* Nel 1994 esce la prima versione definitiva, la 1.0. Nascono le distribuzioni [SUSE](https://www.suse.com/), [Debian](https://www.debian.org/) e [Red Hat](https://www.redhat.com/it). Linux diventa ufficialmente software OpenSource con licenza GNU GPL. Si allarga la comunità di utilizzatori e sviluppatori.

* Nel 1995 nasce la prima distribuzione commerciale di Linux, [Caldera](http://www.pluto.it/files/journal/pj9701/special/caldera.html)[^12]. Inoltre viene rilasciata la versione 1.2 di Linux.

* Nel 1996 viene rilasciata la versione 2.0 di Linux e nasce la mascotte ufficiale del kernel Linux, TUX , creata da Larry Ewing; rappresentata \(come si può vedere dalla foto qui riportata\) da un simpatico pinguino paffuto dall'aria contenta. L'idea che la mascotte di Linux dovesse essere un pinguino, venne ispirata dalla moglie di Linus Torvalds, Tove Torvalds che conosceva la simpatia che il marito prova per queste creature.

![](/assets/Tux.png)

* Nel 1999, dopo una lunga pausa, esce la versione 2.2. di Linux. Gli utenti linux salgono a 7 milioni.

* Nel 2001, esce la versione 2.4 che presenta un miglior supporto dell'hardware.

* Nel 2003, esce la versione 2.6 che porta con se numerose novità, tra cui il sistema di numerazione del kernel che da 3 cifre è passato a 4 \(la struttura attuale è: A.B.C.D, per esempio 2.2.1, 2.4.13, oppure 2.6.12.3; dove la A indica la versione del kerne; la B indica la revisione “maggiore” del kernel; la C indica la revisione “minore” del kernel e la D indica correzioni e patch di sicurezza\). Tuttora il kernel linux viene periodicamente rilasciato con notevoli miglioramenti. L'attuale release del kernel linux è la [2.6.30](https://git.kernel.org/pub/scm/linux/kernel/git/backports/compat-wireless-2.6-old.git/) \(10 giugno 2009\).

Tutt'oggi, il fenomeno del pinguino non si è arrestato, ma, al contrario, si sta affermando velocemente in tutto il mondo, sia in ambiente desktop per l'uso privato che, in particolar modo, in ambito aziendale dove, oggi, Linux è utilizzato soprattutto lato server.

[^1]:  Termine coniato negli Stati Uniti, indica quelle persone onnivore di conoscenza, gli eroi della rivoluzione informatica, i ricercatori assidui della perfezione estrema, l’incarnazione del desiderio umano di sapere, i pionieri delle nuove frontiere tecnologiche; coloro che si impegnano nell'affrontare sfide intellettuali per aggirare o superare creativamente le limitazioni che gli vengono imposte, non limitatamente ai loro ambiti d'interesse \(che di solito comprendono l'informatica o l'ingegneria elettronica\), ma in tutti gli aspetti della loro vita. Esiste un luogo comune, usato soprattutto dai mass media \(a partire dagli anni '80\), per cui il termine hacker viene associato ai criminali informatici \(la cui definizione corretta è, invece, “cracker”\).

[^2]:  L'acronimo ricorsivo è un particolare tipo di acronimo nel quale una delle lettere che lo compongono \(solitamente la prima\) è l'iniziale della parola che costituisce l'acronimo stesso. Tale tipo di acronimo è ampiamente diffuso nella comunità hacker \(es. PHP, PHP Hypertext Preprocessor; Wine, Wine is not an emulator; ecc.\).

[^3]:  E' un sistema operativo portabile sviluppato negli anni '70 da un gruppo di ricerca dei laboratori AT&T e Bell Labs, tra cui Ken Thompson e Dennis Ritchie \(quest'ultimo sviluppò il linguaggio di programmazione C\). E' bene ricordare che Unix venne rilasciato con una licenza restrittiva a pagamento.

[^4]:  E' un editor di testo libero molto popolare fra i programmatori. È stato sviluppato originariamente da Richard Stallman nel 1976, come insieme di Editor MACroS per l'editor TECO \(Tape Editor and COrrector, successivamente trasformato in Text Editor and Corrector\).

[^5]:  E' un insieme di compilatori sviluppato nel 1987 da Richard Stallman come parte del sistema GNU. Nato inizialmente come un compilatore per il linguaggio C \(il nome in origine era GNU C Compiler\), GCC dispone oggi di vari [front end](https://it.wikipedia.org/wiki/Front-end_e_back-end) per altri linguaggi, tra cui Java, C++, Objective C, Fortran e Ada, ed è in grado di generare eseguibili per molte architetture, tra le quali X86, X64, IA64, PowerPC, s390, SPARC.

[^6]:  È il [debugger](https://it.wikipedia.org/wiki/Debugger) predefinito del software GNU, gira su molte piattaforme \(tra cui i sistemi Unix-like e Microsoft Windows\) ed è capace di analizzare numerosi linguaggi di programmazione, tra cui Ada, C, C++ e Fortran.

[^7]:  E' uno strumento per automatizzare il processo di creazione di nuove versioni del software e renderli pronti per l'uso. Consiste in un metodo automatico di compilazione da codice sorgente a codice binario.

[^8]:  Il kernel \(pronuncia IPA: \[ˈkəːnəl\]\) costituisce il nucleo, il nocciolo di un sistema operativo. Sostanzialmente è un software avente il compito di fornire ai processi in esecuzione sull'elaboratore un accesso sicuro e controllato all'hardware. Dato che possono esserne eseguiti simultaneamente più di uno, il kernel ha anche la responsabilità di assegnare una porzione di tempo-macchina e di accesso all'hardware a ciascun programma \([multitasking](https://it.wikipedia.org/wiki/Multitasking)\).

[^9]:  Acronimo di: Open Source Initiative. E' un'organizzazione dedicata a promuovere software open source.

[^10]:  Distribuzione che fu resa disponibile per il download pubblico dal server ftp dell'Università di Manchester nel febbraio 1992.

[^11]:  Acronimo di Softlanding Linux System.

[^12]:  E' un Linux commerciale basato su Red Hat, diverso dai soliti prodotti Linux, non commerciali, come Slackware e gli altri commerciali quali Yggdrasil o Red Hat, perché include nella sua distribuzioni tutta una serie di prodotti aggiunti che lo rendono unico, questo per offrire il massimo supporto sia allo studente, sia al privato, ma sopratutto alle aziende.

